> 此文为合肥市教育局刊发的红楼梦问题研究材料中所载的曹雪芹【南鹞北鸢考工志】自序，摘自吴恩裕《曹雪芹的佚著和传记材料的发现》的第二部分，《文物》一九七三年第二期。抄本中损坏并校补的内容用[]表示，补不出的字用下划线代替，圆括号中无特别标记的是校补者吴恩裕的注释。

“玩物丧志，先[哲]斯语，非仅警世之意也。[夫]人为物欲所蔽，大则失其操守，小则丧其廉耻，岂有志进取之士，所屑为者哉！

风筝于玩物中微且贱矣：比之书画无其雅，方之器物无其用；业此者岁闲太半，人皆鄙之。而今哓喋不休，钩画不厌，以述斯篇者，实深有所触使然也。

曩岁年关将届，腊鼓频催，故人于景廉(原注：字叔度，江宁人，从征伤足，旅居京师，家口繁多，生计艰难，鬻画为业。)迂道来访。立谈之间，泫然涕下。自云'家中不举爨者三日矣。值此严冬，告贷无门。小儿女辈，牵衣绕膝，啼饥号寒，直令人求死不得矣！'闻之怆恻于怀，相对哽咽者久之。

[适值]斯时，余之困惫久矣，虽倾囊以助，何异杯水车薪，无助于事，[势]不得不转谋[他]处，济其眉急。因挽[其]留居[稍待]，以期[谋一脱其困境之术]。夜间偶话京城近况，于称：'某[邸]公子购风筝，一掷数十金，不断其值。似此可活我家数月矣'。言[下]慨然。适予身边竹纸皆备，戏为[老于]扎风筝数事，(据抄存者近告此处有'称贷两日，摒挡所有，仅得十金'十二字。)遗其一并携去。

是岁除夕，[老]于冒雪而来，鸭酒鲜蔬，满载驴背，喜极而告曰：'不想三五风筝，竟获重酬，所得当共享之；可以过一肥年矣。'

方[其]初来告急之际，正愁无力以助；其间奔走营谋，亦殊失望；愧[谋求]无功，不想风筝竟能解其急耶？[因]思古之世，鳏寡孤独废疾者有养也，今[则]如[老]于其人，一旦伤足，不能自活，其不转乎沟壑[也]几[希]。

风筝之为业，真足以养家乎？数年来老于业此已有微名矣(原注：识者皆暱呼之以'于瘸子')。岁时所得，亦足赡家[自给]，因[之老于]时时促余为之谱定新样。此实触我[怆感]，于是援笔述此《南鹞北鸢考工志》，意将旁搜远绍，以集前人之成；实欲举一反三，而启后学之思。乃详察起放之理，细究扎糊之法，胪列分类之旨，缕阵彩绘之要；汇集成篇，[将]以为今之有废疾而无告者，谋其有以自养之道也。时丁丑清明前三日芹圃曹[霑]识”



> 为一些今天较少使用的字所作注音：
> 
> 哓(xiao, 一声)，有恐惧，吵嚷，争辩意
> 
> 曩(nang, 三声)，从前的，过去的
> 
> 鬻(yu, 四声)
> 
> 爨(cuan, 四声)，生火做饭
> 
> 鳏(guan, 一声)
> 
> 暱(ni, 四声)
> 
> 霑(zhan, 四声)